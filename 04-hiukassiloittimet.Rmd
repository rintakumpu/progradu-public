\chapter{Hiukkassilottimet} \label{hiukkassiloittimet}

Tässä luvussa käsitellään suodinongelmaan läheisesti liittyvän siloitteluongelman ratkaisemista hiukkassiloitinalgoritmien avulla. Kuten hiukkassuotimien kohdalla, myös tässä luvussa esitetään ongelma ensin yleisessä Bayesilaisessa muodossa, jonka jälkeen siirrytään käsittelemään hiukkasmenetelmiin pohjautuvia siloitinalgoritmeja. Luvussa käsiteltävät algoritmit jaetaan kahteen pääkategoriaan, offline-algoritmeihin, joita sovelletaan hiukkassuodinalgoritmin ajon jälkeen ja online-algoritmeihin, jotka suoritetaan hiukkassuodinalgoritmin rinnalla. 

Siloitinongelman esittely seuraa Särkkää (2013) [@sarkka-2013]. Algoritmien käsittely pohjautuu SIR- ja BS-PS-siloittimien osalta Särkkään (2013) [@sarkka-2013] ja SIR-siloittimen osalta Kitagawan artikkeliin "Monte Carlo filter and smoother for non-Gaussian nonlinear state space models" (1996) [@kitagawa-1996]. Kiinteän viipeen silotin seuraa niin ikään Kitagawaa (1996) [@kitagawa-1996]. Uudelleenpainottava siloitin perustuu Doucetin &al. artikkeliin "On sequential Monte Carlo sampling methods for Bayesian filtering" (2000) [@Doucet-2000]. Mukautuvan viipeen siloitin seuraa puolestaan Alenlövin ja Olssonin artikkelia "Particle-Based Adaptive-Lag Online Marginal Smoothing in General State-Space Models" (2019) [@alenlov-2019].

\section{Bayesilainen siloitin}

Bayesilaisen siloittimen tarkoitus on laskea tilan $x_k$ marginaaliposteriorijakauma $p(x_k|y_{1:T})$ aika-askeleella $k$, kun käytössä on havaintoja aika-askeleeseen $T$ asti, missä $T>k$. Ero Bayesilaiseen suotimeen (kts. alaluku \@ref(bayesilainen-suodin)) on siinä, että suodinongelmassa havaintoja on saatavilla ainoastaan aika-askeleeseen $k$ asti, kun taas siloitinongelmassa myös tulevat havainnot ovat saatavilla. Ajassa taaksepäin etenevät rekursiiviset yhtälöt ongelman ratkaisemiseksi voidaan esittää muodossa

\begin{align}\label{siloitin-prediktiivinen}
p(x_{k+1}|y_{1:k})=\int_{\mathbb{R}^{n_x}}p(x_{k+1}|x_k)p(x_k|y_{1:k})\mathop{dx_k}
\end{align}

ja

\begin{align}\label{siloitin-ratkaisu}
p(x_k|y_{1:T}) = p(x_k|y_{1:k}) \int \frac{p(x_{k+1}|x_k)p(x_{k+1}|y_{1:T})}{p(x_{k+1}|y_{1:k})} \mathop{dx_{k+1}},
\end{align}

\noindent missä $p(x_k|y_{1:k})$ on suodintiheys aika-askeleella $k$ ja $p(x_{k+1}|y_{1:k})$ prediktiivinen jakauma ajanhetkelle $k+1$. Kuten suodinongelman kohdalla, voidaan ongelma ratkaista suljetussa muodossa, kun mallit ovat lineaarisia. Tällöin kyseessä on Rauch-Turn-Striebel-siloitin (RTSS), josta käytetään myös nimitystä Kalman-siloitin. Samoin kuten Kalman-suotimen kohdalla, ongelma voidaan tiettyjen ehtojen vallitessa linearisoida. Näitä linearisoituja siloittimia ei käsitellä tässä tutkielmassa. Hiukkassuotimen tavoin hiukkassiloitin ratkaisee siloitteluongelman mille hyvänsä epälineaariselle mallille.

\section{Offline-algoritmit}

Tässä alaluvussa käsitellään lyhyesti muutamaa ehdotettua offline-hiukkassiloitinalgoritmia. Offline-siloittimet estimoivat siloitintiheyttä aika-askeleella $k<T$, kun havaintodata on käytössä koko ajanjaksolta $1 \ldots T$. Alla esitetyt algoritmit siis olettavat, että kaikki mahdollinen tuleva data on jo niiden käytössä.

\subsection{SIR-siloitin}

Kuten aiemmin mainittua, näyttävät hiukkassuodinalgoritmit, erityisesti SIR-algoritmi \ref{sir}, ratkaisevan siloitteluongelman ilmaiseksi, kunhan tallennamme aika-askeleella $k$ koko otoshistorian $x_{0:k}^i$. Tällöin voimme estimoida täyttä siloitteluposteriorijakaumaa seuraavasti:

\begin{align}\label{siloitin-posteriori}
p(x_{0:T}|y_{1:T}) \approx \sum_{i=1}^N w_T^i \delta (x_{0:T}-x_{0:T}^i).
\end{align}

Nyt aika-askeleen $k$ siloitinjakauma saadaan laskettua

\begin{align}\label{siloitin-posteriori-k}
p(x_{k}|y_{1:T}) \approx \sum_{i=1}^N w_T^i \delta (x_{k}-x_{k}^i),
\end{align}

\noindent missä $x^i_k$ on $x^i_{0:T}$:n $k$:s elementti. Koska uudelleenotanta hävittää otoshistorian, pitää uudelleenotanta suorittaa koko otoshistoriasta  $x_{0:k}^i = (x_{0:k-1}^i, x_{k}^i)$ pelkän aika-askeleen $k$ otoksen $x_{k}^i$ sijaan. Koska nyt koko otoshistoria pitää tallentaa, vaatii SIR-siloitin $NkT$ muistia $N$ sijaan. Vastaavasti myös uudelleenotannan aikakompleksisuus kasvaa [@kitagawa-1996].

SIR-siloittimen suurin ongelma on kuitenkin sen tuottamien estimaattien epätarkkuus. Kun aika-askeleiden määrä kasvaa, johtaa koko otoshistorian uudelleenotanta kaiken painon kasautumiseen historian tietyille otoksille, jolloin SIR-siloittimen tuottamat estimaatit eivät enää estimoi haluttua (siloittelu)posteriorijakaumaa [@kitagawa-1996].

\subsection{BS-PS-siloitin}

*Backward-simulation particle smoother* (BS-PS) eli taaksepäin simuloiva hiukkassiloitin estimoi hiukkassuotimen tulosten perusteella tehokkaammin siloitinjakaumaa. Tässä algoritmissa hiukkasten historia simuloidaan aika-askeleesta $T$ taaksepäin ensimmäiseen aika-askeleeseen: 

\begin{algorithm}[H]
\label{BSPS}
\DontPrintSemicolon
\SetAlgoShortEnd
\KwResult{Posteriorisiloitinjakauman $p(x_{k}|y_{1:T})$ estimaatti.\;}
\KwData{Suodinjakaumia edustavat hiukkaset ja näihin liittyvät painot ${w_k^i, x_k^i}$, missä $i=1,\ldots,N$ ja $k=1,\ldots,T$.\;}
\Begin{
  \Begin{Valitaan $\tilde{x}_T=x_T^i$\;}
  \For{$k=\{T-1,\ldots,0\}$}{
    \Begin{Lasketaan uudet painot \newline $w^i_{k|k+1} \propto w_k^i p(\tilde{x}_{k+1}|x_k^i)$\;}
    \Begin{Valitaan $\tilde{x}_{k} = x_k^i$ todennäköisyydellä $w^i_{k|k+1}$.\;}
  }  
}
\caption{Taaksepäin simuloiva hiukkassiloitin}
\end{algorithm}

Nyt siloittelujakaumaa voidaan estimoida seuraavasti:

\begin{align}\label{siloitin-BSPS}
p(x_{0:T}|y_{1:T}) \approx \frac{1}{S} \sum_{i=1}^N \delta (x_{0:T}-\tilde{x}_{0:T}^j),
\end{align}

\noindent missä $S, j=1,\ldots,S$ on algoritmin \ref{BSPS} toistokertojen määrä. Koska $\tilde{x}_{0:T}^j$ pitää sisällään kaikki otospolut, saadaan marginaalijakauma aika-askeleella $k$ yhtälöstä (\ref{siloitin-BSPS}) yksinkertaisesti valitsemalla sen $k$:net elementit. Sekä algoritmin aikakompleksisuus että muistivaade on $\mathcal{O}(STN)$.

\subsection{Uudelleenpainottava hiukkassiloitin}

Uudelleenpainottavassa hiukkassiloittimessa (tunnetaan myös nimellä marginaalihiukkassiloitin, kts. Doucet &al. (2000) [@Doucet-2000]) siloitinjakaumaa estimoidaan käyttämällä SIR-hiukkassuodinalgoritmista \ref{sir} saatuja hiukkasia, mutta ne painotetaan uudelleen käyttäen dataa aika-askeleesta $T$ alkaen, edeten ajassa taaksepäin.

\begin{algorithm}[H]
\label{rwps}
\DontPrintSemicolon
\SetAlgoShortEnd
\KwResult{Posteriorisiloitinjakauman $p(x_{k}|y_{1:T})$ estimaatti.\;}
\KwData{Suodinjakaumia edustavat hiukkaset $x_k^i$ ja näihin liittyvät painot ${w_k^i}$, missä $i=1,\ldots,N$ ja $k=1,\ldots,T$.\;}
\Begin{
  \Begin{Asetetaan $w_{T|T}^i = w_T^i$, jokaiselle $i=1,\ldots,N$;}
  \For{$k=\{T-1,\ldots,0\}$}{
    \Begin{Lasketaan uudet painot \newline $w^i_{k|T} = \sum_j w_{k+1|T}^j  \frac{w_k^i p(x_{k+1}^j|x_k^i)}{\sum_l w_k^l p(x_{k+1}^j|x_k^l)}$\;}
  }  
}
\caption{Uudelleenpainottava hiukkassiloitin}
\end{algorithm}

Halutun siloitinjakauma estimaatti aika-askeleella $k$ saadaan painotettuna keskiarvona $p(x_k|y_{1:T}) \approx \sum_i w_{k|t}^i \delta (x_k-x_k^i)$. Algoritmin aikakompleksisuus on $\mathcal{O}(N^2)$, minkä vuoksi uudelleenpainottava hiukkassiloitin on usein SIR-siloitinta tehokkaampi ratkaisu. 

\section{Online-algoritmit}

Yllä esitetyt offline-algoritmit ratkaisevat siloitinongelman niin, että kaikki data ajanhetkeen $T$ asti on saatavilla. Käytännössä siloitin siis ajetaan suodinalgoritmin jälkeen. Käytännön sovellutuksissa tämä ei ole aina mahdollista, jos siloittelujakauman pitää olla saatavilla reaaliaikaisesti. Online-siloittimet ratkaisevat siloitinongelman niin, että saatavilla on dataa aika-askeleeseen $k+L \le T$ asti, missä $L$ on dataan lisätty $L$:n aika-askeleen viive. Online-algoritmit voidaan edelleen jakaa kiinteän viipeen siloittimiin (*fixed-lag smoother*) ja mukautuvan viipeen siloittimiin (*adaptive-lag smoother*). Nimensä mukaisesta kiinteän viipeen siloitinalgoritmeissa viive $L$ valitaan suunnitteluparametrina, kun taas mukautuvan viipeen siloittimet pyrkivät valitsemaan optimaalisen viipeen johonkin laskennalliseen kriteeriin perustuen.

\subsection{Kiinteän viipeen siloitin}

Yksinkertaisin tapa toteuttaa kiinteän viipeen siloitin on käyttää SIR-siloitinta niin, että maksimiaika-askel $T$ korvataan valitulla viipeellä $k+L \le T$ [@kitagawa-1996]. Nyt yhtälön (\ref{siloitin-posteriori}) jakauma saadaan muotoon 

\begin{align}\label{siloitin-posteriori-viive}
p(x_{0:(k+L)}|y_{1:(k+L)}) \approx \sum_{i=1}^N w_{k+L}^i \delta (x_{0:(k+L)}-x_{0:(k+L)}^i)
\end{align}

\noindent ja nykyisen aika-askeleen $k$ siloitinjakauma lasketaan tästä jakaumasta kuten SIR-siloittimessa (kts. yhtälö (\ref{siloitin-posteriori-k})). Kiinteän viipeen siloitin välttää SIR-siloittimen approksimaatio-ongelmat. Kun viipeelle $L$ pätee $k+L \ll T$ parantaa viipeen pidentäminen tiettyyn pisteeseen asti jakauman approksimaatiota. Kitagawa (1996) suosittelee 10\textendash 20 aika-askeleen viivettä ja esittää 50 aika-askelta viipeen ylärajaksi [@kitagawa-1996]. Paremman estimaatin vastapainona pidemmän viipeen valinta lisää myös viivettä, joka dataa tuottavaan järjestelmään pitää lisätä. Siloittimien tulokset ovat saatavilla vasta $L$:n aika-askeleen jälkeen, mikä ei aina ole käytännössä mahdollista tai haluttua. Pidempi viive myös lisää algoritmin muistivaatimuksia, joskin muistivaatimukset pysyvät aina pienempinä kuin SIR-siloittimessa.

Kiinteän viipeen siloitinta (viipeellä $L=1$) voidaan hyödyntää myös prediktiivisenä siloittimena, jossa siloittelujakaumaa $p(x_{0:(k+1)}|y_{1:(k+1)})$ käytetään suodinjakauman $p(x_{1:(k)}|y_{1:k})$ laskennassa [@Nyobe-2021]. Ydinajatuksena on muokata SIR-algoritmia \ref{sir} niin, että aika-askeleen $k$ painoja $w_k^i$ painotetaan edelleen seuraavasta aika-askeleesta $k+1$ lasketuilla painoilla. Näin algoritmi painottaa jo nykyhetkessä niitä hiukkasia, joiden uskottavuus on seuraavalla aika-askeleella suurempi. Tämä prediktiivinen siloitin voidaan toteuttaa lisäämällä SIR-algoritmiin painotusvaiheen jälkeen seuraava ala-algoritmi:

\begin{algorithm}[H]
\label{prediktiivinen-siloitin}
\DontPrintSemicolon
\SetAlgoShortEnd
\KwResult{Prediktiivisellä siloittimella lasketut painot painotettu $\tilde{w}_{k}^i$.\;}
\KwData{Viipeen $L=1$ avulla saadut havainnot $y_{k+1}$. Partikkelit $x_k^i$ ja niitä vastaavat painot $w_k^i$.\;}
\Begin{
  \For{$i=\{1,2,\ldots,N\}$}{
      \Begin{Luodaan simuloidut hiukkaset $\tilde{x}_{k+1}^i$ ehdotusjakaumsta $q(\tilde{x}_{k+1}|x^i_k,y_{k+1})$\;}
      \Begin{Lasketaan simuloiduille hiukkasille painot $\tilde{w}_{k+1}^i$\;}
      \Begin{Päivitetään nykyiset painot $\tilde{w}_{k}^i = {w}_{k}^i \tilde{w}_{k+1}^i$\;}
    }
  \Begin{Korvataan nykyiset painot ${w}_{k}$ siloitetuilla painoilla $\tilde{w}_{k}^i.$;}
  }  
\caption{Prediktiivinen siloitin (viive=1)}
\end{algorithm}

Kun hiukkasten määrä $N$ pysyy samana, lisää prediktiivinen siloitin suodinjakauman laskemisen tarkkuutta. Vastaavasti prediktiivinen siloitin mahdollistaa saman suodinjakauman estimaatin tarkkuuden kuin SIR-algoritmi pienemmällä määrällä hiukkasia, kuitenkin vain tuplaten uskottavuusfunktiota laskettaessa vaadittavan laskentatehon ja muistitarpeen. 

\subsection{Mukautuvan viipeen siloitin}

Yllä esitetyssä kiinteän viipeen siloittimessa on valittu viive $L$ algoritmin suunnitteluparametri. Valittu viive on aina kompromissi: liian suuri viive kasvattaa siloitinjakauman estimaatin epätarkkuutta ja hidastaa laskentaa, kun taas liian pieni viive saattaa johtaa niin ikään epätarkkuuteen. Lisäksi valittu viive ei välttämättä johda jokaisella aika-askeleella optimaaliseen tai edes hyvään laskentatulokseen. Mukautuvan viipeen siloittimet yrittävät ratkaista tämän ongelman mukauttamalla kunakin ajanhetkenä valittua viivettä johonkin laskennalliseen kriteeriin perustuen. Erään version mukautuvan viipeen siloittimesta esittävät Alenlöv ja Olsson artikkelissa "Particle-Based Adaptive-Lag Online Marginal Smoothing in General State-Space Models" (2019) [@alenlov-2019]. Siloitin hyödyntää hiukkassuotimen varianssiestimaattia viipeen valinnassa.

Yksinkertaisin versio siloittimesta on esitetty algoritmissa \ref{mukautuva-siloitin}. Perusidea on viivästyttää aika-askeleen $k$ siloitinjakauman luomista, kunnes tarjolla on viipeet $S=1,\ldots,s$, joiden varianssi 

\begin{align}\label{siloitin-varianssi}
\sigma^2_{s|k} = \sum_{i=1}^N \frac{w_k^i}{\Omega_k}\left\{\tilde{x}_{s|k} - \sum_{j=1}^N \frac{w_k^j}{\Omega_k}\tilde{x}_{s|k} \right\}^2
\end{align}

\noindent pysyy tietyn valitun rajan $\epsilon$ yläpuolella, missä $\tilde{x}_{s|k}$ on kyseiselle viipeellä laskettu marginaalisiloitinjakauman painovektori (kts. algoritmi \ref{rwps}). Kun tämä ehto ei enää täyty, käytetään suurimmalle kriteerin $\sigma^2_{s|k} < \epsilon$ täyttämälle viipeelle laskettuja painoja siloitinjakauman estimointiin kaikilla $k^\prime \ge k$. Varianssin estimoinnista kts. alaluku \@ref(varianssin-estimointi).

\begin{algorithm}[H]
\label{mukautuva-siloitin}
\DontPrintSemicolon
\SetAlgoShortEnd
\KwResult{Siloittelujakauman estimaatti viipeellä $s$, tarkemmin $\sum_i^N w_k^i \tilde{x}_{s|k}^i \Omega_k$.\;}
\KwData{Olkoon $S$ joukko kullakin viipeellä $s$ laskettuja painoja $\tilde{x}_{s|k}^i$. Alustetaan $S \leftarrow \emptyset$.\;}
\Begin{
  \For{$k=\{1,2,\ldots,T\}$}{
      \Begin{Ajetaan SIR-algoritmi \ref{sir} aika-askeleella $k$\;}
      \Begin{Jokaiselle $s \in S$ lasketaan painovektori kuten algoritmissa \ref{rwps}.\;}
      \Begin{$S \leftarrow S \cup \{s\}$Jokaiselle $s \in S$ lasketaan painovektori kuten algoritmissa \ref{rwps}.\;}
      \Begin{Jokaiselle $s$ lasketaan varianssiestimaatti $\hat{\sigma}^2_{s|k}$. Jos $\hat{\sigma}^2_{s|k} < \epsilon$ poistetaan $s$ joukosta $S$ ja käytetään siloitinjaukauman estimaattia $\sum_i^N w_k^i \tilde{x}_{s|k}^i \Omega_k$ kaikille aika-askeleilla $k^\prime \ge k$.\;}
    }
  }  
\caption{Mukautuvan viipeen siloitin}
\end{algorithm}

Myös tähän siloittimeen liittyy suunnitteluparametrien valinta. Vaikka itse viivettä $L$ ei valita, pitää parametri $\epsilon$ valita. Pienempi $\epsilon$ tuottaa suurempia viipeitä ja täten parempia estimaatteja, mutta on myös laskennallisesti sekä muistin käytöltään raskaampi. Alenlöv ja Olsson ehdottavat $\epsilon$-arvoja väliltä $(.5, 10^{-3})$.