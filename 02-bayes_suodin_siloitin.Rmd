\section{Bayesilainen suodin} \label{bayesilainen-suodin}

Suodinongelmassa ollaan kiinnostuneita tilavektorin posteriorijakauman $p(x_k|y_{1:k})$ estimoinnista. Tässä alaluvussa käydään läpi yleinen rekursiivinen, Bayesilainen posteriorijakauman laskenta. Tällaista suodinongelman ratkaisua kutsutaan myös Bayesilaiseksi suotimeksi. Koska epälineaarisessa, ei-normaalijakautuneessa tilanteessa kyseistä rekursiota ei voida laskea analyyttisesti, pitää estimoinnissa käyttää numeerisia menetelmiä. Hiukkassuotimissa tämä tarkoittaa jakauman sekventiaalista Monte Carlo -approksimointia ja sen käytännön toteutus esitetään luvun \@ref(paikannusesimerkki) algoritmissa. Molemmat esitykset noudattavat Gustafssonia (2010) [@gustafsson-2010]. 

Bayesilainen ratkaisu tilavektorin posteriorijakauman estimaatille $\hat{p}(x_k|y_{1:k})$ saadaan seuraavalla rekursiolla (käydään läpi jokaisella aika-askeleella $k=\{1,\ldots,T\}$). Lasketaan ensin

\begin{align}\label{bayes-paivitys}
p(x_k|y_{1:k}) = \frac{p(y_k|x_k)p(x_k|y_{1:k-1})}{p(y_k|y_{1:k-1})},
\end{align}

\noindent joka saadaan suoraan Bayesin kaavasta $\mathbb{P}(A|B)=\mathbb{P}(B|A)\mathbb{P}(A)/\mathbb{P}(B)$. Normalisointivakio lasketaan integraalina 

\begin{align}\label{bayes-normalisointi}
p(y_k|y_{1:k-1})=\int_{\mathbb{R}^{n_x}}p(y_k|x_k)p(x_k|y_{1:k-1})\mathop{dx_k},
\end{align}

\noindent joka saadaan kokonaistodennäköisyyskaavasta $\mathbb{P}(A)=\mathbb{E}[\mathbb{P}(A|X)]=\int_{-\infty}^{\infty}\mathbb{P}(A|X=x)f_X(x)\mathop{dx}$. Merkintä $\mathbb{R}^{n_x}$ vastaa tässä piilossa olevan tilavektorin dimensiota $n$.

Lopuksi lasketaan päivitysaskel ajalle, joka saadaan edelleen kokonaistodennäköisyydellä

\begin{align}\label{bayes-aikapaivitys}
p(x_{k+1}|y_{1:k})=\int_{\mathbb{R}^{n_x}}p(x_{k+1}|x_k)p(x_k|y_{1:k})\mathop{dx_k}.
\end{align}

\noindent Rekursion avulla voimme laskea jakauman $p(x_k|y_{1:k})$ estimaatin käymällä rekursion läpi $k$ kertaa.

\section{Kalman-suotimen ja hiukkassuotimen yhteydestä ja eroista} \label{kf-yhteydet-erot}

Tässä alaluvussa käsitellään lyhyesti Kalman-suotimen yhteyttä hiukkassuotimeen edellä estitetyn teorian valossa. Esitys noudattaa Särkkää (2013) [@sarkka-2013]. Merkitään kuten edellä dynaamista mallia $x_k$ ja havaintomallia $y_k$ ja oletataan toisin kuin edellä, että nämä ovat lineaarisia ja noudattavat normaalijakaumaa. Koska mallit ovat lineaarisia, voidaan ne nyt kirjoittaa muotoon

\begin{align}
&\label{kalman-malli1}x_k=\mathbf{A}_{k-1}x_{k-1}+q_{k-1},\\
&\label{kalman-malli2}y_k=\mathbf{H}_k x_k + r_k,
\end{align}

\noindent missä $\mathbf{A}_{k-1}$ on dynaamisen mallin tilasiirtymään kuvaava matriisi ja $\mathbf{H}_k$ on havaintojen mallimatriisi. Normaalisuusoletuksesta seuraa, että sekä mallin että prosessin kohinavektorit noudattavat normaalijakaumia $q_{k-1} \sim \mathcal{N}(0, \mathbf{Q}_{k-1})$ ja $r_k \sim \mathcal{N}(0, \mathbf{R}_k)$, missä $\mathbf{Q}_{k-1}$ ja $\mathbf{R}_k$ ovat kovarianssimatrsiiseja. Lisäksi oletetaan, että prosessin priorijakauma on normaali eli $x_0 \sim \mathbb{N}(m_0, \mathbf{P_0})$. Mallit voidaan nyt kirjoittaa tiheysfunktiomuodossa

\begin{align}
&\label{kalman-malli-pdf1}p(x_k|x_{k-1})=\mathcal{N}(x_k|\mathbf{A}_{k-1}x_{k-1},\mathbf{Q}_{k-1}),\\
&\label{kalman-malli-pdf2}p(y_k|x_k)=\mathcal{N}(y_k|\mathbf{H}_{k}x_{k},\mathbf{R}_{k}),
\end{align}

\noindent joista voidaan edelleen johtaa suodinongelman mallit

\begin{align}
&\label{kalman-malli-suodin1}p(x_k|y_{1:k-1})=\mathcal{N}(x_k|m_k^* ,\mathbf{P}_k^*),\\
&\label{kalman-malli-suodin2}p(x_k|y_{1:k})=\mathcal{N}(x_k|m_k ,\mathbf{P}_k),\\
&\label{kalman-malli-suodin3}p(y_k|y_{1:k-1})=\mathcal{N}(y_k|\mathbf{H}_k m_k^* ,\mathbf{S}_k)
\end{align}

\noindent ja ongelma ratkaista näin algoritmilla $\ref{kf}$.

\begin{algorithm}[H]
\label{kf}
\DontPrintSemicolon
\SetAlgoShortEnd
\KwResult{Posteriorijakauman $p(x_{1:k} \mid y_{1:k})$ estimaatti.}
\KwData{Havainnot $y_k$. Priorijakauman $x_0$ keskiarvo $m_0$ ja kovarianssimatriisi $\mathbf{P}_0$.}
\Begin{
  \For{$k=1,2,\ldots,T$}{
    \Begin{
      \textbf{Ennusteaskel:}\;
      $m_k^* = \mathbf{A}_{k-1}\,m_{k-1}$\;
      $\mathbf{P}_k^* = \mathbf{A}_{k-1}\,\mathbf{P}_{k-1}\,\mathbf{A}_{k-1}^\top + \mathbf{Q}_{k-1}$
    }
    \Begin{
      \textbf{Päivitysaskel:}\;
      $v_k = y_k - \mathbf{H}_k\,m_k^*$\;
      $\mathbf{S}_k = \mathbf{H}_k\,\mathbf{P}_k^*\,\mathbf{H}_k^\top + \mathbf{R}_k$\;
      $\mathbf{K}_k = \mathbf{P}_k^*\,\mathbf{H}_k^\top\,\mathbf{S}_k^{-1}$\;
      $m_k = m_k^* + \mathbf{K}_k\,v_k$\;
      $\mathbf{P}_k = \mathbf{P}_k^* - \mathbf{K}_k\,\mathbf{S}_k\,\mathbf{K}_k^\top$
    }
  }
}
\caption{Kalman-suodin}
\end{algorithm}

Esitetty algoritmi on ns. Kalman-suodin, joka selkeästi toimii suodinongelman ratkaisuna, kun mallit ovat haluttua lineaarista normaalimuotoa. Jos tämä oletus ei täyty, on Kalman-suotimesta kehitetty useita versioita, joissa ei-lineaarinen malli voidaan linearisoida tiettyjen ehtojen vallitessa. 

Tämän alaluvun tarkoituksena oli esittää, että Kalman-suotimessa ongelma on samaa muotoa kuin hiukkassuotimessa, joten linearisoituja Kalman-suotimia ei tässä käsitellä. Hiukkassuodin myös ratkaisee suodinongelman mille hyvänsä epälineaariselle mallille.